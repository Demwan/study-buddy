Memo Max Geschiedenis 4+5+6 VWO
Module 1 Prehistorie en Oudheid:
Hoofdstuk 1 Jagers en Boeren:
Paragraaf 1 De agrarische revolutie:
Leerdoelen:
Na het bestuderen van de paragraaf kun je

een aantal kenmerken noemen van de levenswijze van jagers en verzamelaars;
een aantal mogelijke verklaringen noemen voor de overgang naar de landbouw;
uitleggen welke sociale, demografische, economische en technologische gevolgen de agrarische revolutie had;
met voorbeelden uitleggen dat de overgang naar landbouw niet altijd een vooruitgang betekende.

Kenmerkende aspecten
1 De levenswijze van jagers-verzamelaars
2 Het ontstaan van landbouw en landbouwsamenlevingen

teksten:
De boeren van Abu Hureyra
Eind 1999 maakte de Britse archeoloog Gordon Hillman een vondst bekend waarmee hij wereldwijd de aandacht trok. Bij het dorpje Abu Hureyra (in het huidige Syrië) had hij ongebruikelijk dikke graankorrels aangetroffen uit 11.000 v.C. Genetisch onderzoek liet zien dat de bewoners van het dorp steeds de beste granen van de vorige oogst bewaard hadden om daarmee te zaaien en zo de opbrengst van de volgende oogst te verhogen. Ze deden in 11.000 v.C. dus al aan landbouw, eeuwen eerder dan archeologen tot dan toe dachten.

Toen de bewoners van Abu Hureyra met zaaien en oogsten begonnen, woonden ze er al 400 jaar. Ze waren van oorsprong jagers-verzamelaars. In het bos bij hun dorp vonden zij vruchten, wilde granen en andere eetbare planten. De inwoners van Abu Hureyra waren uitstekende jagers. Als in het voorjaar de gazellen langstrokken, joegen zij de dieren op een open vlakte een omheining in en doodden hen daarna met grote aantallen tegelijk.

Voor ons lijkt het logisch dat jagers-verzamelaars zijn overgestapt op landbouw. We gaan er automatisch vanuit dat dit een vooruitgang was. Maar klopt dat wel? Onderzoek heeft uitgewezen dat boeren harder moeten werken om aan voedsel te komen dan jagers-verzamelaars. Hun maaltijden zijn minder gevarieerd en gecultiveerde planten bezwijken vaker aan ziekten dan wilde planten. Waarom zijn de bewoners van Abu Hureyra dan toch aan landbouw gaan doen? Wat heeft hen bezield om met primitieve gereedschappen de grond te gaan omploegen?

Landbouwsamenlevingen
Hoewel de bewoners van Abu Hureyra al rond 11.000 v.C. aan landbouw gingen doen, kwam de overgang naar een boerenbestaan voor de meeste volken pas duizenden jaren later. Tussen 9000 en 6000 v.C. ontstonden in het Midden-Oosten landbouwsamenlevingen, in een gebied dat de Vruchtbare Halvemaan wordt genoemd. Rond 7000 v.C. verspreidde de landbouw zich naar Noord-Afrika en rond 6000 v.C. naar Europa.

De eerste mensen
Tot de opkomst van de landbouw was er geen andere bestaanswijze dan jagen en verzamelen, miljoenen jaren lang. Homo habilis, die wel als eerste mens wordt beschouwd, was al een jager-verzamelaar. Hij verscheen zo’n 2,5 miljoen jaar geleden in Afrika. Onze soort – de moderne mens of homo sapiens – ontstond rond 140.000 v.C., eveneens in Afrika. Rond 100.000 v.C. trok hij naar Azië en rond 40.000 v.C. naar Europa. Op dat moment was de laatste ijstijd gaande (120.000-10.000 v.C.). Europa bestond toen voor een groot deel uit steppen: kale, open vlaktes met grasachtige planten en hier en daar een berk of dennenboom. In dit koude klimaat leefden de mensen vooral van de jacht op rendieren, maar ze joegen ook op mammoeten, paarden en bizons. Toen de temperatuur weer steeg, stierven de mammoet en de bizon uit en maakten de rendieren plaats voor herten.

Een nomadisch bestaan
Jagers-verzamelaars waren bijna altijd nomaden: wanneer hun leefomgeving niet meer genoeg voedsel bood, trokken ze verder. Ze woonden in grotten, hutten of tenten, gemaakt van dierenhuiden. Wanneer ze voor langere tijd op jacht gingen, sloegen zij tijdelijke kampen op.
De jagers-verzamelaars leefden in groepen van twintig tot dertig mensen. Hoe mensen beslissingen namen weten we niet, maar in elk geval waren de sociale verschillen niet groot. Als er al leiders waren, onderscheidden zij zich niet of nauwelijks van de andere leden van de groep. Er was tussen mensen waarschijnlijk wel een taakverdeling. Maar door de beperkte bronnen uit die tijd weten we niet zeker hoe die eruitzag. Mogelijk was er tussen mannen en vrouwen een verdeling van taken, waarbij mannen zich richtten op de jacht en vrouwen zich voornamelijk bezighielden met voedsel verzamelen. De groepen dreven onderling handel en ruilden producten als vuursteen, ivoor en schelpen met elkaar.
Homo sapiens maakte in vergelijking met zijn voorgangers meer gespecialiseerde gereedschappen en wapens en gebruikte daarvoor een grotere variëteit aan materialen. Hij beschikte bijvoorbeeld over een boor van vuursteen, een harpoen van rendierengewei en naalden van bot. Draad maakte hij van leer of pezen. Ook heeft hij als enige mensensoort afbeeldingen nagelaten. De meest indrukwekkende zijn de grotschilderingen met bizons, paarden en mammoeten. De mensen die deze schilderingen maakten, leefden in de prehistorie, want zij kenden het schrift nog niet. Daardoor weten we ook niet zeker wat de betekenis van de grotschilderingen was.

De eerste boeren
De overgang naar een boerenbestaan is een van de belangrijkste gebeurtenissen uit de prehistorie geweest. Maar waarom maakten mensen deze overstap? Archeologen zijn er niet over uit. Wel vermoeden ze dat de overgang naar landbouw voor het eerst heeft plaatsgevonden in het Midden-Oosten. Rond 12.000 v.C., toen de laatste ijstijd op zijn einde liep, begon het in deze regio meer te regenen en ontstond er een vruchtbaar gebied. Op sommige plaatsen leverde de natuur zelfs zoveel voedsel op, dat mensen zich er voor lange tijd gingen vestigen.
Sommige archeologen denken dat een klimaatverandering de aanzet gaf tot de overgang naar landbouw. Doordat het koud en droog werd, groeiden er volgens deze theorie minder eetbare wilde planten en ontstond een voedseltekort. Maar omdat mensen nu gewend waren om in een vaste nederzetting te wonen, wilden zij niet wegtrekken. Zij zochten daarom een andere oplossing en gingen zelf graan produceren. Volgens de archeoloog Hillman (uit de casus) was er in Abu Hureyra inderdaad vrij plotseling een verschrikkelijke droogte, waardoor de wilde granen uitstierven.
Volgens een andere theorie groeide de bevolking op sommige plekken zo snel, dat de natuur het niet bij kon benen. Doordat mensen niet meer wegtrokken en steeds in hetzelfde gebied naar voedsel zochten, zou de natuurlijke omgeving zijn uitgeput. Daardoor werden mensen gedwongen om zelf gewassen te verbouwen.

Een wereldwijd verschijnsel
Los van elkaar werd de landbouw ook op andere plekken in de wereld uitgevonden, namelijk in China, India, het Andesgebergte (Peru en Ecuador), Mexico en mogelijk in Nieuw-Guinea, Noord-Amerika en West-Afrika. Het lijkt erop dat alleen in het Midden-Oosten mensen een vaste woonplaats hadden voordat ze aan landbouw gingen doen. In de andere regio’s ontstonden de eerste dorpen pas honderden of zelfs duizenden jaren nadat mensen gewassen waren gaan verbouwen. Blijkbaar verbleven jagers-verzamelaars lang genoeg op eenzelfde plek om de oogst af te wachten, maar trokken zij daarna weer verder. Om redenen die nog onbekend zijn, gingen ook deze mensen zich uiteindelijk bijna allemaal volledig op de landbouw richten.

Een nieuwe levenswijze
Voor veel mensen betekende de uitvinding van de landbouw uiteindelijk een overschakeling van een zwervend naar een gevestigd (of sedentair) bestaan: nu ze het hele jaar door van de landbouw leefden, moesten zij immers in de buurt van hun akkers blijven. De manier van leven veranderde zo ingrijpend, dat we spreken van de agrarische revolutie. Kenmerkend voor deze revolutie is dat de mens de natuur steeds meer naar zijn hand ging zetten. Bossen maakten plaats voor akkers, wilde grasvlakten veranderden in graanvelden en er verschenen meer dorpen in het landschap.
De agrarische revolutie had een aantal belangrijke gevolgen:

Allereerst ontstond er een snelle bevolkingsgroei. Terwijl jagers-verzamelaars per persoon gemiddeld een vierkante kilometer nodig hadden voor hun voedselvoorziening, produceerden boeren op eenzelfde oppervlakte genoeg om 60 tot 100 keer zoveel mensen in leven te houden. Daarnaast steeg het geboortecijfer, doordat vrouwen sneller achter elkaar kinderen konden krijgen. In gemeenschappen van rondtrekkende jagers-verzamelaars kreeg een vrouw gemiddeld maar één kind per vier jaar, waarschijnlijk omdat de manier van leven lichamelijk zeer belastend was. In landbouwgemeenschappen was dat gemiddeld iedere twee jaar.
Het sedentaire bestaan bevorderde de ontwikkeling van de veeteelt, die rond 7500 v.C. begon en langzaam in de plaats van de jacht kwam. Eerst hielden de boeren dieren voor het vlees, maar daarna ook voor bijproducten als melk, wol en leer en nog weer later voor hun trekkracht.
De nieuwe levenswijze stimuleerde de uitvinding van allerlei nieuwe technieken, zoals weven, pottenbakken en de productie van gepolijst steen. Een gepolijste stenen hakbijl was zo scherp, dat je er bomen mee kon omhakken om akkers en weidegrond aan te leggen. Het hout werd gebruikt als bouwmateriaal. Het neolithicum, wat ‘nieuwe steentijd’ betekent, heeft zijn naam te danken aan het gebruik van deze nieuwe, gepolijste stenen gereedschappen. Een volgende stap was het toenemende gebruik van metaal voor de fabricage van gereedschappen en wapens. Eerst was brons het meest gebruikte metaal (in het Midden-Oosten vanaf 3000 v.C.), later was men in staat het hardere ijzer te gebruiken. We onderscheiden daarom de bronstijd van de ijzertijd (in het Midden-Oosten vanaf 1200 v.C.).

citaat
'Als boer at je (in de tijd van de agrarische revolutie) veel eenzijdiger dan als jager, en je moest er nog harder voor werken ook.'

Leendert Louwe Kooijmans, hoogleraar prehistorie, in een interview in Historisch Nieuwsblad in 2002.

Vooruitgang?
De agrarische revolutie lijkt een enorme vooruitgang, omdat hiermee een levenswijze ontstond die meer lijkt op die van ons. En we geloven graag dat de geschiedenis van de mens een stijgende lijn volgt, waarbij we zelf op het hoogste punt staan.
Toch wijzen sommige historici erop dat de agrarische revolutie niet in alle opzichten een verbetering was en zeker niet voor de eerste boeren. Uit archeologisch onderzoek is gebleken dat mensen die op landbouw overstapten vaak minder gezond waren dan jagers-verzamelaars. Zij leden vaker aan ondervoeding, infectieziekten en misvorming van de ruggengraat, waarschijnlijk veroorzaakt door zware lichamelijke arbeid. De eerste boeren in Griekenland en Turkije waren ruim 10 centimeter kleiner dan hun jagende en verzamelende voorgangers. Onderzoek naar een indianengemeenschap in de Verenigde Staten heeft aangetoond dat de levensverwachting bij de geboorte daalde van 26 naar 19 jaar, toen deze indianen van jagen en verzamelen overstapten op landbouw.
De achteruitgang in gezondheid had verschillende oorzaken. In het begin verbouwden boeren maar een beperkt aantal gewassen, waardoor hun voedsel veel eenzijdiger was dan dat van jagers-verzamelaars. En zodra een gewas mislukte, dreigde direct het gevaar van een hongersnood. Doordat de bevolking toenam en dichter op elkaar leefde, groeide bovendien het risico op infectieziekten. Daarnaast bracht het vee ziekten met zich mee.
De agrarische revolutie zorgde ook voor sociale ongelijkheid. Jagers-verzamelaars waren voor de voedselvoorziening op elkaar aangewezen en deelden de opbrengst van de jacht met elkaar. In de agrarische gemeenschappen kregen boeren op den duur hun eigen akkers. Omdat sommigen succesvoller waren dan anderen, kwamen er verschillen in rijkdom, macht en aanzien. Voor het eerst ontstond er een hiërarchie, een verschijnsel dat nooit meer zou verdwijnen.

Opdrachten:
1. In de onderbouw heb je geleerd dat jagers-verzamelaars een nomadisch bestaan leidden.

Welke nuancering kun je hier met behulp van de casus in aanbrengen?

2. Over de opgravingen van Gordon Hillman in Abu Hureyra verschenen artikelen met titels als ‘De eerste boeren ontdekt’ en ‘s Werelds eerste boeren kwamen uit Abu Hureyra’.

Welke kritische opmerking kun je bij deze titels maken?

3. Boeren moeten harder werken om aan voedsel te komen dan jagers-verzamelaars.

a. Geef hiervoor een verklaring.
bBedenk een reden waarom de bewoners van Abu Hureyra toch aan landbouw zijn gaan doen.

4. Op basis van de informatie in de tekst zou je de prehistorie op twee verschillende momenten kunnen laten beginnen.


Welke momenten zijn dit? Leg ook uit waarom.

5 a.Noem de zes voornaamste eigenschappen van het leven van de meeste jagers-verzamelaars (zowel homo sapiens als zijn voorgangers).
b. In welke twee opzichten verschilde homo sapiens volgens de tekst van zijn voorgangers?

6. Er bestaan twee theorieën die verklaren waarom jagers-verzamelaars aan landbouw zijn gaan doen.

Vat beide theorieën in je eigen woorden samen.

7. Leg uit waarom je de agrarische revolutie een ‘revolutie’ kunt noemen.

8. a. Noem drie gevolgen van de agrarische revolutie.
b. Waren de drie gevolgen uit opdracht 8a bedoeld of onbedoeld? Leg je antwoord uit.

9. Bevolkingsgroei kan op basis van de tekst worden aangeduid als een oorzaak, maar ook als een gevolg van de agrarische revolutie.


Leg uit waarom bevolkingsgroei zowel een oorzaak als een gevolg kan zijn.

10. Noem vier oorzaken voor de achteruitgang in gezondheid bij de eerste boeren.

11. Leg in je eigen woorden uit dat de agrarische revolutie zorgde voor sociale verschillen.
